# -*- mode: mandoku-view; -*-
#+TITLE: 橫塘集
#+DATE: 2015-08-24 23:56:09.824256
#+PROPERTY: ID KR4d0140
#+PROPERTY: BASEEDITION WYG    
#+PROPERTY: JUAN 提要
<pb:KR4d0140_WYG_000-1a>¶
欽定四庫全書　　　　　集部四¶
　提要¶
　　横塘集二十巻　　　　别集類三(宋/)¶
　　　　臣等謹案横塘集二十巻宋許景衡撰景衡¶
　　　　字少伊温州瑞安人登元祐九年進士宣和¶
　　　　中召為監察御史遷殿中侍御史欽宗即位¶
　　　　以左正言召累遷中書舍人高宗朝至尚書¶
　　　　右丞罷為資政殿大學士提舉洞霄宫卒諡¶
<pb:KR4d0140_WYG_000-1b>¶
　　　　忠簡事蹟具宋史本傳景衡雖源出洛學而¶
　　　　立身剛直不與賈易諸人囂争門户其文章¶
　　　　亦坦白光明粹然一出於正在徽宗時即極¶
　　　　言財力匱乏請罷花石綱運為王黼所中而¶
　　　　去及從高宗在揚州又與黄潜善不協借渡¶
　　　　江之議斥逐而死雖阨於權倖屢起屢躓而¶
　　　　終始不撓今集中所存奏議如論童貫悞國¶
　　　　辨宗澤無過論王安中不當自便乞寛卹東南¶
<pb:KR4d0140_WYG_000-2a>¶
　　　　諸劄子皆誠意懇摯剴切詳明其他亦多闗¶
　　　　係家國大計雖當時不能盡用其說而史稱¶
　　　　既没之後高宗每念其遇事敢言追思不置¶
　　　　亦足見其忠愛之忱有以感孚於平素也至¶
　　　　其詩篇乃吐言清拔不露伉厲之氣如玉樽¶
　　　　浮蟻一様白青眼與山相對横諸句殊饒風¶
　　　　調胡仔漁隠叢話謂冦凖詩含思凄婉富于¶
　　　　言情殊不類其為人今景衡亦然盖詩本性¶
<pb:KR4d0140_WYG_000-2b>¶
　　　　情義存比興固不必定為濓洛風雅之𣲖而¶
　　　　後謂之正人也宋史藝文志載横塘集三十¶
　　　　巻書録解題亦同自明以來傳本乆絶今從¶
　　　　永樂大典中採掇裒綴以次排纂為二十巻¶
　　　　朱子語録嘗稱陳少陽事其詳見許右丞哀¶
　　　　詞中今已不覩是篇則鉅製鴻裁佚者不少¶
　　　　其幸而存者彌宜寳貴矣乾隆四十六年二¶
　　　　月恭校上¶
<pb:KR4d0140_WYG_000-3a>¶
　　　　　　　　　　總纂官(臣/)紀昀(臣/)陸錫熊(臣/)孫士毅¶
　　　　　　　　　　總　校　官　(臣/)　陸　費　墀¶
